মনে রবে কি না রবে আমারে    সে আমার মনে নাই।
ক্ষণে ক্ষণে আসি তব দুয়ারে,    অকারণে গান গাই॥
চলে যায় দিন, যতখন আছি     পথে যেতে যদি আসি কাছাকাছি
তোমার মুখের চকিত সুখের    হাসি দেখিতে যে চাই--
তাই    অকারণে গান গাই॥
ফাগুনের ফুল যায় ঝরিয়া    ফাগুনের অবসানে--
ক্ষণিকের মুঠি দেয় ভরিয়া,    আর কিছু নাহি জানে।
ফুরাইবে দিন, আলো হবে ক্ষীণ,    গান সারা হবে, থেমে যাবে বীন,
যতখন থাকি ভরে দিবে না কি    এ খেলারই ভেলাটাই--
তাই    অকারণে গান গাই॥
