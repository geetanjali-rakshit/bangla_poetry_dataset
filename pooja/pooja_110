বল দাও মোরে বল দাও,    প্রাণে দাও মোর শকতি
সকল হৃদয় লুটায়ে    তোমারে করিতে প্রণতি ॥
সরল সুপথে ভ্রমিতে,    সব অপকার ক্ষমিতে,
সকল গর্ব দমিতে    খর্ব করিতে কুমতি ॥
হৃদয়ে তোমারে বুঝিতে,    জীবনে তোমারে পূজিতে,
তোমার মাঝারে খুঁজিতে    চিত্তের চিরবসতি।
তব কাজ শিরে বহিতে,    সংসারতাপ সহিতে,
ভবকোলাহলে রহিতে,    নীরবে করিতে ভকতি ॥
তোমার বিশ্বছবিতে    তব প্রেমরূপ লভিতে,
গ্রহ-তারা-শশী-রবিতে    হেরিতে তোমার আরতি।
বচনমনের অতীতে    ডুবিতে তোমার জ্যোতিতে,
সুখে দুখে লাভে ক্ষতিতে    শুনিতে তোমার ভারতী ॥
