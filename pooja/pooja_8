তোমার  নয়ন আমায় বারে বারে বলেছে গান গাহিবারে ॥
ফুলে ফুলে তারায় তারায়
বলেছে সে কোন্‌ ইশারায়
দিবস-রাতির মাঝ-কিনারায়      ধূসর আলোয় অন্ধকারে।
গাই নে কেন কী কব তা,
কেন আমার আকুলতা--
ব্যথার মাঝে লুকায় কথা,        সুর যে হারাই অকূল পারে ॥
যেতে যেতে গভীর স্রোতে       ডাক দিয়েছ তরী হতে।
ডাক দিয়েছ ঝড়-তুফানে
বোবা মেঘের বজ্রগানে,
ডাক দিয়েছ মরণপানে  শ্রাবণরাতের উতল ধারে।
যাই নে কেন জান না কি--
তোমার পানে মেলে আঁখি
কূলের ঘাটে বসে থাকি, পথ কোথা পাই পারাবারে ॥
