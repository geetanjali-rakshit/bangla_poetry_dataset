বৈশাখ হে, মৌনী তাপস, কোন্‌ অতলের বাণী
এমন   কোথায় খুঁজে পেলে।
তপ্ত ভালের দীপ্তি ঢাকি মন্থর মেঘখানি
এল   গভীর ছায়া ফেলে॥
রুদ্রতপের সিদ্ধি এ কি   ওই-যে তোমার বক্ষে দেখি,
ওরই লাগি আসন পাতো হোমহুতাশন জ্বেলে॥
নিঠুর, তুমি তাকিয়েছিলে মৃত্যুক্ষুধার মতো
তোমার   রক্তনয়ন মেলে।
ভীষণ, তোমার প্রলয়সাধন প্রাণের বাঁধন যত
যেন   হানবে অবহেলে।
হঠাৎ তোমার কণ্ঠে এ যে   আশার ভাষা উঠল বেজে,
দিলে তরুণ শ্যামল রূপে করুণ সুধা ঢেলে॥
